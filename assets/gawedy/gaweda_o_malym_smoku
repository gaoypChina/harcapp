    Obudziwszy się pewnego poranka, Michałek z niemałym zaskoczeniem stwierdził, że na środku jego pokoju siedzi smok. Nie był duży: rozmiarem przypominał kotka. Michałek podszedł do niego i poklepał go po główce. Smok pomerdał radośnie ogonkiem.

    Zaintrygowany swoim odkryciem, zszedł na dół, by powiedzieć o wszystkim mamie.

    – Michałku, przecież nie ma czegoś takiego jak smok – powiedziała mama. Mówiła zupełnie poważnie.

    Michałek wrócił do swojego pokoju i zaczął się ubierać. Smok przycupnął przy nim wciąż merdając przyjacielsko ogonkiem. Michałek jednak nie poklepał go po główce. Jeśli coś nie istnieje, to głupio jest klepać to po główce.

    Umył twarz i ręce i zszedł na dół na śniadanie. Smok podążył za nim. Był teraz wiekszy, prawie tak duży jak piesek.

    Michałek usiadł przy stole, smok zaś usiadł na stole, przy jego talerzu. W domu nie wolno było siadać na stole, ale mama Michałka nie mogła z tym niczego zrobić. Już powiedziała, że nie ma czegoś takiego jak smok. A jeśli czegoś nie ma, nie można mu powiedzieć, by zszedł ze stołu.

    Mama zrobiła naleśniki, ale smok wszystkie zjadł nim Michałek zdążył ugryźć choćby kawałek. Mama zrobiła więc więcej naleśników, ale smok zjadł także te. Mama robiła i robiła naleśniki tak długo, aż skończyła się w domu mąka. Michałek przez cały ten czas zdążył zjeść tylko jednego naleśnika, ale powiedział, że i tak na więcej nie był głodny.

    Poszedł na górę, by umyć zęby, mama zaś zaczęła sprzątać po śniadaniu. Smok, który był już wielkości mamy, ułożył się w przedpokoju i zasnął.

    Gdy Michałek wrócił na dół, smok zdażył urosnąć tak bardzo, że wypełniał już cały przedpokój. Trzeba było go obejść, by dostać się do salonu.

    – Nie wiedziałem, że smoki tak szybko rosną – powiedział Michałek.

    – Michałku, nie wygłupiaj się - odpowiedziała mama. - Przecież nie ma czegoś takiego jak smok.

    Sprzątanie zajęło mamie cały poranek. Ponieważ smok zajął cały przedpokój, musiała go ciągle omijać, a żeby przejść między pokojami zmuszona była wychodzić oknami.

    W południe smok wypełniał już cały dom. Jego głowa sterczała z wejściowych drzwi, a ogon wystawał przez balkon i nie było w domu pokoju, w którym nie byłoby trochę smoka.

    Niedługo potem smok obudził się z drzemki i zrobił się bardzo głodny. Ulicą przejeżdżała właśnie furgonetka z piekarni. Zapach świeżego chleba był tak kuszący, że smok pobiegł za nią wzdłuż ulicy. Oczywiście dom powędrował razem z nim jak skorupa na żółwiu.

    Tak się złożyło, że w tym samym czasie chodnikiem szedł listonosz, by przynieść rodzicom Michałka pocztę. Gdy ujrzał, że dom do którego szedł przebiegł obok niego, zawrócił i zaczął go gonić. Listonosz biegł za nim do końca ulicy, ale smok był zbyt szybki i listonosz nie był w stanie go dogonić.

    Po południu tata wrócił z pracy do domu. Jakież było jego zdumienie, gdy zauważył, że dom zniknął! Na szczęście jeden z sąsiadów powiedział mu w którą stronę poszedł. Tata wsiadł do auta i pojechał go szukać. Przyglądał się wszystkim okolicznym domom które mijał, aż dostrzegł taki, który wyglądał znajomo. Michałek i mama machali do niego z okna na górnym piętrze.

    Tata wspiął się po szyi smoka i wszedł przez górne okno do domu.

    – Jak się to wszystko stało? – zapytał.

    – To smok – odpowiedział Michałek.

    – Michałku, przecież nie ma... – zaczęła mama.

    – Tu jest smok – odrzekł stanowczo Michałek. – Wielki, wypełniający cały dom!

    Michałek poklepał smoka po głowie.

    Smok pomerdał wesoło ogonem. I nagle, szybciej niż urósł, smok zaczął maleć. Wkrótce znów był rozmiaru małego kotka.

    – Nie przeszkadzają mi tak małe smoki – powiedziała mama. – Dlaczego ten musiał stać sie taki wielki?

    – Nie wiem – odpowiedział Michałek. – Ale myślę, że to dlatego, że ciągle był niezauważony.