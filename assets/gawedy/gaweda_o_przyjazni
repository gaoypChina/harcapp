    Kuba i Maciek znali się odkąd pamiętali. Mieszkali po sądziedzku, chodzili do jednej klasy, wspólnie grali w piłkę i razem chodzili na harcerskie zbiórki.

    Kuba miał od pewnego czasu marzenie: bardzo chciał pójść w góry.

    – Moi dziadkowie mieszkają w górach – powiedział Maciek gdy wracali pewnego razu ze zbiórki. – A ja nie mam w najbliższą sobotę zajęć dodatkowych z matmy. Może ich odwiedzimy i zdobędziemy jakiś szczyt?

    Kubie aż się oczy zaświeciły.

    – Jasne! – zawołał. – Jedźmy!

    Chłopaki spakowali się w piątek wieczorem: wzięli jedzenie, wygodne buty i swetry – było ciepło, więc kurtki zostawili.

    Nazajutrz rano wsiedli w autobus i niebawem dojechali do małej wioski wtulonej w górską dolinkę. Odległe szczyty wołały chłopców na wspaniałą przygodę. Zaszli do domu dziadków, przywitali się, ale od razu powiedzieli, że muszą ruszać dalej.

    – Macie wszystko? – zapytał dziadek.

    – Nie martw się dziadku, mamy wszystko – odpowiedział Maciek. – Co tylko potrzebne potrzebne jest w plecakach.

    – A mapę?

    Chłopaki spojrzeli po sobie i dziadek widząc, że jednak o czymś zapomnieli, zaśmiał się serdecznie, zniknął w domu i minutę później wrócił, wręczając im turystyczną mapę.

    – Powodzenia! – zawołał na odchodne.

    Pogoda na górską wędrówkę była idealna. Szlak prowadził przez stary las, pierwsze liście nabierały jesiennych barw, a światło tańczyło na ścieżce złotymi kształtami. Im wyżej się wspinali, tym piękniejsze widoki roztaczały się przed nimi. Jako że obaj byli silni i wysportowani, droga nie sprawiała im najmniejszej trudności.

    – Jaki widok! – zachwycał się Maciek za każdym razem, gdy przystawali na polance.

    – Rewelacja! – Maciek wspiął się na najbliższe drzewo. – Chodź, patrz! Tam daleko widać nawet wioskę z której wyszliśmy! Kawał drogi!

    Około godziny drugiej zrobili przerwę, wyciągnęli z plecaka kanapki i czekoladę i rozciągali się w trawie, rozmawiając żywo o miejscach, które zawsze chcieli zobaczyć.

    Droga na szczyt nie zajęła już długo. Gdy pokonali ostatnie podejście ich oczom ukazała się szeroka, potężna, piękna panorama. Łańcuch górski ciągnął się aż po horyzont. Kuba jeszcze nigdy w życiu nie widział niczego podobnego.

    – Jakie to wielkie – westchnął z podziwem.

    Usiedli na kamieniu, wyjęli resztę czekolady i zaczęli studiować mapę. Nie minął jednak kwadrans, a podniósł się wiatr i chłopakom, zgrzanym po wędrówce zaczęło robić się chłodno.

    – Niech to – mruknął Kuba spoglądając w niebo. – Skąd się wzięły te chmury?

    – Dziadek mi mówił, że w górach z pogodą to nigdy nic nie wiadomo – odparł Maciek.

    Posiedzieli jeszcze chwilę w milczeniu, podziwiając przesuwające się po równinach plamy słońca, lecz w końcu wstali, spakowali się i ruszyli w drogę powrotną.

    Droga powrotna była łatwiejsza niż pod górę, jednak wcale nie tak łatwa jak Kuba i Maciek się spodziewali.

    Kilka godzin później, gdy byli na polance na której w drodze na szczyt urządzili przerwę zaczynało się już ściemniać. Nie przejęli się tym: wyciągnęli komórki, zaświecili w nich latarki i ruszyli żwawo dalej oświetlając sobie drogę.

    Po pewnym czasie wśród liści drzew zaszumiał cicho wiatr przybierając z czasem na sile, a nie minęła kolejna godzina, a o korony drzew zabębniły pierwsze, drobne krople deszczu.

    Przyspieszyli kroku. Było już tak ciemno, że nie widzieli niczego prócz pni oświetlanych latarkami, jednak i to nie trwało za długo, bo niedługo potem telefony im się rozładowały.

    Zwolnili kroku. Rozpadało się już na dobre, deszcz ściekał im po twarzach, swetry były ciężkie od wody i żałując, że nie wzięli kurtek zatrzymali się, by chwilę odpocząć.

    – Masz jeszcze coś do jedzenia? – zapytał Kuba.

    – Nic, ostatnią czekoladę wyjąłem na szczycie. – Maciek zmarkotniał. – Wiesz jak daleko jeszcze mamy?

    Wyjęli mapę i schroniwszy się pod najbliższym drzewem zaczęli ją studiować w ciemności.

    – Jesteśmy chyba gdzieś… tutaj? – stwierdził w końcu Kuba. – A Twój dziadek mieszka o tu, na skraju wioski. Chyba szybciej będzie jeśli zejdziemy ze szlaku i pójdziemy na skróty.

    – Jesteś pewien, że to dobry pomysł?

    – A co może pójść nie tak? – zapytał Kuba. – Jak będziemy szli prosto, to w końcu dojdziemy do drogi.

    Ruszyli więc przed siebie skręcając ze ścieżki. Musieli zwolnić kroku z powodu rosnących naokoło niskich drzew. Uszli nie więcej jak kwadrans, gdy nagle Kuba krzyknął:

    – Auuu!

    Źle postawiona stopa wygięła mu się na nierównym terenie lasu.

    – Cały jesteś? – zapytał zaniepokojony Maciek. Podbiegł szybko do Kuby. – Noga… lewa kostka… boli… – Pokaż.

    Spróbował na niej stanąć, ale już wiedział, że coś z nogą było nie w porządku. – Skręcona, albo zwichnięta – powiedział Maciek. – Może zadzwonię na… ach, no tak – przypomniał sobie, że oba telefony były rozładowane.

    Chłopaków ogarnął strach. Maciek znalazł nieopodal gruby patyk, okłamał go na odpowiedniej długości i podał Kubie.

    Kostka Kuby zaczęła puchnąć i podpierając się na prowizorycznej kuli, ruszyli dalej przez las.

    – Ach… a którędy szliśmy?

    – Nie wiem… idźmy w dół, w końcu dojdziemy do wioski.

    Minęła godzina. Potem druga. Potem trzecia i czwarta. Deszcz powoli ustawał, ale nie miało to już znaczenia, bo byli zmoknięci do ostatniej nitki i zziębnięci. Kubę co chwilę przechodziły dreszcze.

    Wydawało im się, że maszerują już całe wieki, a dodatkowo przerażała ich wizja spędzenia nocy w lesie. W pewnym momencie zauważyli poruszające się światełko, a chwilę później ich uszu furkot auta.

    Była to wioska. Doczłapali do najbliższego domu, jednak było tak ciemno, że nie mogli przeczytać tabliczki z nazwą ulicy. Weszli przez skrzypiącą furtkę na teren domu, w końcu przeczytali nazwę ulicy.

    – Nie przypominam sobie takiej we wsi… – powiedział Maciek.

    Obejrzeli mapę. Byli we wsi sąsiedniej. Wspierając się na Maćku Kuba usiadł na schodku. Był zrezygnowany, musiał być środek nocy.

    – Zachciało nam się gór – mruknął. – Mamy ciągle tyle do przejścia… dobrze chociaż, że się ten las skończył…

    Zaczęli rozmawiać o tym co mają teraz uczynić, gdy wtem drzwi za nimi otworzyły się i stanął w nich stary góral. Myślał widocznie, że chłopaki skradali się do jego domu.

    Gdy wypytał ich o to czego tu szukają, zrozumiał, że wrócili z gór. Obaj opowiedzieli mu całą historię, góral zaś ubrał buty i kurtkę, wziął kluczyki i zaproponował im, że zawiezie ich do dziadka.

    Dojechali dwadzieścia minut później.

    – Ach, głupi byłem – mamrotał Kuba, gdy już dojeżdżali. – Nie mieliśmy ani latarek, ani kurtek, ani dobrych butów, ani ciepłego picia, ani wystarczająco jedzenia, ani nawet apteczki. Prawie nie wzięliśmy mapy! Najważniejszych rzeczy nie mieliśmy ze sobą!

    Auto zatrzymało się przed furtką i mężczyzna obrócił się do chłopaków.

    – To prawda – odpowiedział góral. – Postąpiliście głupio. Bardzo głupio, zgoda. Ale! Co najważniejsze, to ze sobą zabraliście.

    Chłopaki zdumieli się na te słowa.

    – A co takiego?

    – Obaj wzięliście na trudną drogę dobrego przyjaciela.