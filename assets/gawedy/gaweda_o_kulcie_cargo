    Na odległe wyspy Pacyfiku nikt się nigdy nie zapuszczał.

    Żyły tam niczym nie niepokojone tubylcze ludy. Trudniły się polowaniem, zbieractwem i uprawą roli, mieszkały w lasach bądź glinianych domkach, wierzyły w różne bóstwa i tak mijały im lata, dekady i wieki. Aż do czasu.

    Gdy wybuchła II Wojna Światowa, okazało się, że na pozór odległe wyspy leżą w kluczowych lokalizacjach dla wysiłku wojennego Aliantów. Ogrom przestrzeni oceanu, na którym toczyła się wojna sprawiał, że samolotom startującym z kontynentu brakowało paliwa na długie loty, ale gdyby udało się założyć na wyspach bazy wojskowe, zbudować lotniska i wykonywać z nich loty... to mogło przeważyć losy wojny.

    Pewnego poranka na wyspy przybili Alianci. Bez zbędnej zwłoki zaczęli budować długie pasy startowe, wieże kontroli lotów, magazyny i hangary i wkrótce zaczęły przylatywać ogromne, ciężkie samoloty transportowe wyładowane po brzegi potrzebnym towarem.

    Tubylcy z nieufnością przyglądali się nowoprzybyłym. Obserwowali jak potężne, wielosilnikowe maszyny o długich skrzydłach zjawiają się z nieba, lądują na pasach lotniska i jak wyładowywane są z nich dziesiątki skrzyń, na które nowoprzybyli mówili: "cargo".

    Co jakiś tubylcom ofiarowywano kilka skrzyń, a nawet pokazywano co zawierają inne. Czego tam nie było! Żywność, ubrania, lekarstwa, materiały, świecidełka, dekoracje, słodycze, magiczne przyrządy!

    Tubylcy zżyli się z Aliantami. Nigdy dotąd nie było im tak dobrze. Dzięki cargo mieli wszystko: nie chodzili już głodni, gdy brakowało zwierzyny. Nie chodzili zmarznięci, gdy nie dopisywała pogoda. Zniknęły choroby, na które dotychczas niektórzy z ich rodzin zapadali i umierali.

    Wojna dobiegła końca. Alianci zwyciężyli i gdy zakończyły się rokowania pokojowe, spakowali się, zabrali sprzęt, wsiedli w samoloty, wznieśli w powietrze i... zniknęli za horyzontem.

    Wraz z nimi zniknęło cargo. Gdy tubylcy zorientowali się, że cargo przestało się pojawiać, zrobili naradę by ustalić co zrobić, by cargo wróciło. Najmądrzejsi z tubylców zauważyli, że cargo zawsze przylatywało w samolotach, samoloty zawsze lądowały na lotniskach, a lotniska zawsze były obok hangarów oraz wież, które migały w niebo jasnym światłem.

    Gdy tylko to sobie uświadomili, nie tracili czasu - zaczęli wyrównywać pola, by przypominały pasy startowe, z trzciny zaczęli budować samoloty z wielkimi śmigłami, z gliny stawiali hangary a z drewna wysokie stosy wyglądające jak wieże, które migały światłem. Ustanowili też warty na świecenie w prowizorycznych wieżach.

    Szybko uporali się z pracą - lotnisko, samoloty, hangary - wszystko było. Minął dzień, potem tydzień, potem miesiąc... i nic. Żaden samolot nie przylatywał. Cargo dalej się nie pojawiało.

    Co robili źle? - pytali samych siebie. Czy chodziło o kształt słomianych wirników? O długość plecionych samolotów? Może o to, że lotnicze gogle z trzciny były za małe? Może drewniana wieża kontroli lotów była zbyt niska? A może trzeba było częściej migać światłem? Albo rzadziej?

    Przecież wszystko było dobrze, o co mogło chodzić? Dlaczego cargo się nie pojawiało?

    Długo się zastanawiali. Byli pewni, że zrobili wszystko dokładnie to, co Alianci, gdy przylecieli.

    Czekali jeszcze długo, ale pomimo ich wielkiego wysiłku żaden samolot z cargo nigdy nie przyleciał.