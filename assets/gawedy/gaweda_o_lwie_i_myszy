    W sawannie żyły najróżniejsze zwierzęta: długoszyje, dostojne żyrafy, hipopotamy, smukłe antylopy, śpiewne ptaszki... nikt nie potrafił zliczyć, jak różnorodna była to kraina.

    Żył w niej także najsilniejszy i najpotężniejszy spośród wszystkich zwierząt - Lew. Z jego zdaniem liczył się każdy, a wszędzie, gdzie się pojawił, natychmiast wzbudzał szacunek i trwogę.

    Było to pewnego upalnego, słonecznego popołudnia, gdy Lew spał smacznie w wysokiej trawie. Leżał nieruchomo, wygrzewając się w słońcu, a jego majestatyczna głowa, ozdobiona bujną, złocistą grzywą, spoczywała na jego ogromnych łapach.

    Nieopatrznie na Lwa natknęła się mała Mysz. Biegała zwinnie wśród traw poszukując w nich czegoś, co mogłaby zjeść na obiad, gdy wtem przez przypadek przebiegła po lwim nosie. Wyrwany z drzemki Lew zerwał się rozzłoszczony i szybkim ruchem nakrył Mysz uzbrojoną w ostre pazury łapą.

    – Przerwałaś mi sen, Myszo! – zaryczał.

    – Och, wybacz mi Lwie – przepraszała Mysz. – Nie chciałam cię przebudzić. Proszę, wypuść mnie, a pewnego dnia ci się odwdzięczę!

    Lew roześmiał się głośno.

    – Ty? – zapytał rozbawiony. – A jak takie małe, słabe stworzonko jak ty mogłoby mi się odwdzięczyć? Jestem Lwem, królem sawanny, najpotężniejszym spośród wszystkich zwierząt! Na dźwięk mojego ryku trzęsą się wszystkie drzewa sawanny!

    Myśl, że mała Mysz mogłaby zrobić coś, do czego nie był zdolny on, Lew, była dla niego tak zabawna, że złość natychmiast go opuściła i pozwolił małemu gryzoniowi odejść.

    Kilka dni później, Lew wybrał się na polowanie. Od rana tropił zwierzynę, którą miał nadzieję zjeść na obiad. Skradał się nisko przy ziemi, ostrożnie stawiając wielkie łapy, gdy naraz gałęzie pod nim obsunęły się i na króla sawanny spadła zastawiona przez ludzi pułapka. Lew, próbując się wydostać, zaplątał się w grubych sznurach. Szamotał się i ryczał wściekle, ale oplatające go ciasno liny nie puszczały.

    Walczył zaciekle, ile tylko mógł. Bez skutku. Łapy miał splątane, nie był też wstanie paszczą przegryźć pułapki. Opadł zrezygnowany z sił i wtedy zauważył małą Mysz, która usłyszawszy z oddali jego ryki, przybiegła sprawdzić, co się stało.

    – Czego chcesz? – warknął Lew do gryzonia. – Odejdź stąd.

    – Ależ Lwie, gdybym chciała, mogłabym przegryźć oplatające cię liny. Moje zęby wprawdzie nie są tak potężne jak twoje, ale są ostre jak igły i mogłyby uwolnić cię z pułapki.

    Lew, słysząc słowa Myszy, zasmucił się.

    – To prawda – westchnął. – A ja byłem wobec ciebie taki arogancki. Nie zasługuję na to, by prosić cię teraz o pomoc.

    Mysz podbiegła do Lwa i poprzegryzała liny w kilku miejscach. Lew znów był wolny.

    – Śmiałem się, kiedy powiedziałaś, że możesz mi się odwdzięczyć – powiedział. – A teraz jestem wolny dzięki tobie, Myszko.

    Lew serdecznie podziękował Myszy.

    Tego dnia zrozumiał, że nawet najmniejsze zwierzę sawanny może uratować króla zwierząt z opresji.