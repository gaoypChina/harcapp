    Był pewnego razu pastuszek, którego znudziło dopatrywanie owiec na zboczu góry. Dla zabawy wziął więc głęboki wdech i zawołał głośno:

    – Pomocy! Pomocy! Wilk goni nasze owce!

    Mieszkańcy wioski biegiem wyruszyli na pomoc, aby odgonić polującego wilka. Gdy dotarli na szczyt góry, żadnego wilka jednak nie było. Pastuszek zaś zanosił się śmiechem widząc ich zezłoszczone miny.

    – Nie wołaj o pomoc, kiedy jej nie potrzebujesz, pastuszku – upomnieli chłopca mieszkańcy wioski i udali się z powrotem, pomrukując pod nosem z niezadowoleniem.

    Nieco później chłopiec znów zawołał:

    – Pomocy! Pomocy! Wilk goni nasze owce!

    Ku jego rozbawieniu mieszkańcy wioski znów biegli na górę, aby pomóc mu odgonić wilka. Gdy ponownie nie odnaleźli nawet śladu wilka, ostrzegli chłopca surowo:

    – Zachowaj swoje wołania na gorszy czas! Nie wołaj o pomoc, kiedy jej nie potrzebujesz.

    Chłopiec jednak wyszczerzył tylko zęby w uśmiechu i jeszcze raz patrzył z rozbawieniem jak mieszkańcy wioski wracają pomrukując z niezadowoleniem.

    Zdarzyło się później, że chłopiec zobaczył prawdziwego wilka grasującego wśród owiec. Przeraził się, stanął na równe nogi i wołał najgłośniej jak umiał:

    – Pomocy! Pomocy!

    Mieszkańcy wioski myśleli jednak, że chłopiec znów próbuje ich oszukać i nie przybyli z pomocą. Po zachodzie słońca wszyscy zaczęli się zastanawiać, dlaczego pastuszek nie wrócił do wioski z ich owcami. Poszli więc na górę, aby go odszukać. Gdy go znaleźli, chłopiec płakał.

    – Tu naprawdę był wilk, owce pouciekały, wołałem pomocy! Dlaczego nikt nie przybiegł?

    Pewien starzec, gdy wracali do wioski, chcąc pocieszyć chłopca rzekł:

    – Pomożemy ci poszukać zagubionych owiec jutro rano. A to niech będzie dla Ciebie nauczką: nikt nie wierzy kłamcy, nawet, kiedy mówi prawdę.