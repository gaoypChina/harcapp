    W małym miasteczku, w dawnej Hiszpanii, pewien mężczyzna o zachodzie słońca wybrał się na swój codzienny spacer. Szedł niespiesznie opustoszałym brzegiem morza pogrążony w zamyśleniu, gdy nagle w oddali spostrzegł sylwetkę człowieka. Podszedł bliżej i wtedy przekonał się, że to miejscowy, który bezustannie schylał się, podnosił coś z piasku i ciskał do morza.

    Zaintrygowany mężczyzna zbliżył się jeszcze bardziej i wówczas dostrzegł, że miejscowy zbiera i wrzuca do oceanu rozgwiazdy. Wczorajsza burza i potężne fale oceanu wyrzuciły je na plażę i było ich tu mnóstwo! Jak okiem sięgnąć pokrywały piasek aż po horyzont. Wielce zaciekawiony przyglądał się miejscowemu, aż zdecydował się go zagadnąć:

    – Dobry wieczór, Amigo! Przechodziłem właśnie tędy i zastanawiałem się, co robisz.

    Miejscowy, opalony od skwaru słońca wyprostował się i spojrzał na przybysza.

    – Wrzucam rozgwiazdy z powrotem do wody. Widzi pan, wczoraj szalała tu straszna burza. Wszystkie je wyniosło na brzeg! Jeśli nie wrócę tych nieszczęśników morzu, umrą z braku tlenu.

    Mężczyzna zadumał się.

    – Ależ Amigo... takich rozgwiazd muszą być na tej plaży tysiące! W żaden sposób nie uda ci się uratować wszystkich. Jest ich po prostu zbyt wiele.

    Miejscowy nie zwrócił uwagi na jego słowa. Dalej podnosił kolejne rozgwiazdy i wrzucał je do morza.

    – Zdajesz sobie chyba sprawę, Amigo – kontynuował mężczyzna. – Że na tym tylko wybrzeżu podobnych plaż są setki i na każdej z nich morze wyrzuciło pełno rozgwiazd.

    Jego rozmówca nawet nie drgnął, zupełnie jakby nie przejmował się tym, co usłyszał.

    – Amigo! – zawołał mężczyzna. – Przyjacielu! Czy nie sądzisz, że to, co robisz, nie ma większego znaczenia?

    Miejscowy obrócił się do mężczyzny. Podniósł z piasku rozgwiazdę.

    – Dla niej ma znaczenie – powiedział.

    Po czym wrzucił ją do morza.