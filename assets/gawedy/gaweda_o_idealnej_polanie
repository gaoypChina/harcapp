    Przelatując pewnego dnia nad szeroką rzeką, mały ptaszek dostrzegł płynący jej środkiem kajak. Zaciekawiony, zatoczył w powietrzu kilka kół, po czym sfrunął na dół i przysiadł na jego dziobie.

    – Dokąd płyniesz? – zapytał ptaszek młodego mężczyznę.

    – Szukam polany, na której mógłbym zbudować swój dom – odparł mężczyzna. – Czy mógłbyś mi pomóc, ptaszku?

    W odpowiedzi ptaszek zatrzepotał małymi skrzydełkami. Znał okolicę jak nikt inny. Obserwował ją codziennie z wysokości.

    – Właśnie mijamy jedną z polan – zauważył. – Zobacz!

    – Och, nie. Ta się nie nadaje.

    – Dlaczego? – dociekało zaintrygowane zwierzątko.

    – Widzisz, ja szukam dużej, słonecznej, przepięknej polany. A tutaj okoliczne drzewa są zdecydowanie za niskie. Wokół mojej polany muszą rosnąć majestatyczne, wysokie drzewa.

    – Niedługo powinniśmy obok takiej przepływać – rzekł ptaszek. – O spójrz! Już ją widać.

    Młodzieniec wytężył wzrok, lecz wkrótce na jego twarzy znów zagościło rozczarowanie. Zrezygnowany pokręcił głową.

    – Nie... ta też się nie nadaje. Widzisz, na jej środku rosną dwa niepotrzebne drzewa. Moja polana, choć otoczona drzewami, musi być na środku zupełnie pusta.

    – To może ta? – zagadnął po pewnym czasie ptaszek. – Spójrz! Ta polana jest duża, wokół niej rosną same wysokie drzewa, a na środku jest pusta. Czyż nie jest wspaniała?

    Tak, jest piękna, nie przeczę. – Młodzieniec zawahał się. – Ale czy nie zauważyłeś, że nie porastają jej żadne kwiaty? Moja polana musi być ukwiecona.

    Ptaszek szybko znudził się pomaganiem młodemu mężczyźnie. Pożegnał się i odleciał, mężczyzna natomiast uparcie płynął, szukając tej jednej, jedynej, wspaniałej polany, na której mógłby zbudować dom. W pewnym momencie nieoczekiwanie zdał sobie sprawę, że oto na horyzoncie nie widzi już lasu. Przed nim rozpościerał się już tylko bezkres wody. Dopłynął do oceanu.

    Długo stał tak zdziwiony i zasmucony. W końcu zawrócił kajak i popłynął z powrotem.

    Dotarłszy do ostatnio mijanej polany, zauważył, że ktoś go ubiegł i wybudował już na niej dom. Przed śliczną małą chatką rozciągał się także piękny ogród, pełen kolorowych kwiatów. Wiatr zdążył rozwiać już ich nasiona i jak okiem sięgnąć kwiaty porastały równinę aż po horyzont.

    Młodzieniec uśmiechnął się smutno i popłynął dalej.

    Na drugiej polanie także stał już domek. Przepiękny, a tuż za nim, pomiędzy dwoma drzewami rosnącymi na środku, wisiał rozwieszony kolorowy hamak.

    Westchnął w duchu i popłynął dalej.

    Jego podróż trwała już długo i gdy dopłynął z powrotem do pierwszej z polan spostrzegł, że drzewa wokół niej zdążyły znacząco urosnąć. Zbliżył się, uradowany, że po długiej podróży odnalazł odpowiednie miejsce. Były piękne, wysokie, proste, młode i silne, polana także była jakaś inna; wspaniała, wręcz idealna... och... tak samo, jak stojący na niej duży dom.

    Młody mężczyzna odpłynął, aż po pewnym czasie powrócił do źródła rzeki. Nie miał już dokąd płynąć dalej. Zatrzymał się.

    Gdy tak siedział pogrążony w ponurych myślach, na dziobie jego kajaka przysiadł znowu mały ptaszek.

    – Czemu jesteś taki zmartwiony? – zapytał.

    – Nie znalazłem polany, na której mógłbym wybudować dom – odpowiedział mężczyzna. – Dopłynąłem do oceanu i wracając tu minąłem trzy, dokładnie takie, o jakich marzyłem. Ale każda była już zajęta! Co powinienem teraz zrobić? – zapytał. – Gdzie mogę znaleźć idealną polanę?

    Ptaszek zaćwierkał.

    – Latam nad rzekami i lasami od kiedy wyklułem się z jajka – odpowiedział. – Idealnej polany nigdy jeszcze nie widziałem. Każdego dnia widuję ich setki, lecz piękne są jedynie te, o które ktoś zdecydował się zadbać. Ty młodzieńcze szukałeś piękna, a przecież ono nie było na brzegu rzeki. Ono ciągle było tu.

    Ptaszek dziobnął go w dłonie.

    – Bywaj!